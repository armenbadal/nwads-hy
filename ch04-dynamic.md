
# 4 Տվյալների դինամիկ կառուցվածքներ

## 4.1 Տվյալների ռեկուրսիվ տիպեր

Առաջին գլխում զանգված (array), գրառում (record) և բազմություն (set) կառուցվածքները ներմուծվեցին որպես տվյալների հիմնարար կառուցվածքներ։ Դրանք կոչվում են հիմնարար, որովհետև օգտագործվում են որպես ավելի բարդ կառուցվածքներ ստեղծելու բլոկներ, և բացի այդ՝ գործնականում ավելի հաճախ են հանդիպում։ Տվյալների տիպ սահմանելու, իսկ հետո այդ տիպի փոփոխականներ սահմանելու նպատակն է մեկնդմիշտ ամրագրել այդ փոփոխականների արժեքների տիրույթը, և հիշողության մեջ դրանց տեղաբաշխման ձևը։ ?? Այդ կերպ սահմանված փոփոխականները կոչվում են _ստատիկ_։ Սակայն գոյություն ունեն շատ խնդիրներ, որոնցում պահանջվում են ավելի բարդ տվյալների կառուցվածքներ։ Այդ խնդիրներում հատկանշական է, ոչ միայն արժեքները այլ նաև փոփոխականների կառուցվածքն է փոխվում կատարման ընթացքում։ Այդպիսի կառուցվածքները կոչվում են _դինամիկ_։ Բնականաբար, այդպիսի կառուցվածքների բաղադրիչները, տարրալուծման որևէ մակարդակում, ստատիկ են, այսինքն՝ պատկանում են հիմնարար տիպերից որևէ մեկին։ Այս գլուխը նվիրված է դինամիկ կարռուցվածքների ստեղծմանը, վերլուծությանը և դրանց հետ աշխատանքին։

Ուշադրության է արժանի այն փաստը, որ նկատելի համանմանություններ կան ալգորիթմներ և տվյալների կառուցվածքներ կազմակերպելու միջև։ Ինչպես բոլոր համանմանությունները, այստեղ էլ կան որոշ տարբերություններ, բայց ալգորիթմների և տվյալների կառուցվածքների կազմակերպման համեմատությունն, այնուամենայնիվ, ուսանելի է։ ??

Տարրական, ոչ֊բաղադրյալ հրամանը արտահայտության արժեքը փոփոխականին վերագրելու հրամանն է։ Տվյալների կառուցվածքների ընտանիքում դրան համապատասխան անդամը սկալյար, ոչ֊բաղադրյալ տիպն է։ Այս երկուսը հրամաններ և տվյալների տիպեր կառուցելու ատոմար բաղադրիչներն են։ Թվարկման կամ հաջորդման օգնությամբ կառուցված պարզագույն կառուցվածքներն են հաջորդման հրամանը (compound statement) և գրառումը (record)։ Այդ երկուսն էլ բաղկացած են վերջավոր (սովորոբար՝ քիչ) քանակով բացահայտ թվարկված բաղադրիչներից, որոք բոլորն էլ կարող են իրարից տարբեր լինել։

